---
layout: content
lang: nl
title: Samenwerking CoronaMelder met andere landen
permalink: /nl/interoperabiliteit
published: false
---
Vanaf 30 november 2020 wisselt CoronaMelder codes uit met apps uit een aantal andere Europese landen. Dit gebeurt op dezelfde manier als tussen twee gebruikers van CoronaMelder. Als daarna uit een coronatest blijkt dat een van jullie corona heeft en dit meldt in de app, dan ontvangt de ander een melding.

Vanaf 30 november werkt CoronaMelder samen met de corona-apps uit:

- Duitsland
- Italië
- Ierland
- Spanje
- Letland
- Kroatië
- Denemarken
- België
- Finland
- Noorwegen
- Slovenië

## Waarom deze samenwerking?

Je kunt een buitenlandse gebruiker van een corona-app tegenkomen in Nederland, bijvoorbeeld als jij iemand uit Duitsland ontmoet die hier op reis is. Of jij kunt zelf in het buitenland een andere reiziger ontmoeten, bijvoorbeeld als je naar Duitsland reist óf als je iemand uit Duitsland tegenkomt in Denemarken. 

Als de buitenlandse gebruiker later corona blijkt te hebben en besluit dit in de app te melden, ontvang jij een melding van CoronaMelder. En andersom. De samenwerking met apps van andere landen is dus ook handig voor mensen die in grensgebieden wonen en/of werken.

## Testresultaat melden in CoronaMelder

CoronaMelder werkt alleen in samenwerking met de Nederlandse GGD en met in Nederland erkende testen. Als je een coronatest in het buitenland doet en je blijkt besmet te zijn, kun je dat dus niet melden via CoronaMelder.

## Privacy

De apps van de Europese landen waarmee CoronaMelder samenwerkt, hebben allemaal dezelfde uitgangspunten op het gebied van privacy:

- De bescherming van de gegevens van gebruikers is de belangrijkste eis.
- Het gebruik van de app is vrijwillig.
- De apps verzamelen geen locatiegegevens; ze weten dus niet waar gebruikers zijn.
- De apps voldoen aan hoge standaarden van beveiliging en privacy.

De gegevens die verstuurd worden naar de gemeenschappelijke server worden, net als bij CoronaMelder, maximaal 14 dagen bewaard. Er worden geen andere gegevens dan de codes uit de apps verstuurd naar of opgeslagen op de server.

Europese landen kunnen zich aansluiten op de gemeenschappelijke server als ze een gedecentraliseerde app hebben. De app haalt de codes van gebruikers op die besmet blijken te zijn en vergelijkt die met de codes op jouw telefoon.

Ter vergelijking: bij een gecentraliseerde app worden die codes op een centrale locatie verzameld en daar vergeleken. Bekijk het overzicht van [landen met gecentraliseerde en gedecentraliseerde apps](https://ec.europa.eu/info/live-work-travel-eu/health/coronavirus-response/travel-during-coronavirus-pandemic/how-tracing-and-warning-apps-can-help-during-pandemic_en).
