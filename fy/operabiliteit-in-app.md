---
layout: in-app-content
lang: nl
title: Gearwurking CoronaMelder mei oare lannen
permalink: /fy/operabiliteit
# contentLang: en
---
CoronaMelder wurket fan ein novimber 2020 ôf gear mei de koroana-apps fan in tal oare lannen út de Europeeske Uny. Yn de moannen dêrnei sil it tal lannen noch omheech gean.

Dy gearwurking helpt om de fersprieding fan it koroanafirus tsjin te gean. Dat jildt foar de brûkers fan CoronaMelder dy’t nei it bûtenlân geane likegoed as foar minsken út oare lannen dy’t nei Nederlân ta komme. Dat kin bygelyks wichtich wêze foar minsken dy’t yn it grinsgebiet mei Dútslân of België wenje en foar as wy wer nei it bûtenlân op fakânsje geane. As brûker hoechst dêr neat foar te dwaan; do hoechst gjin nije fersy fan CoronaMelder del te laden en ek gjin koroana-app út dy oare lannen te brûken.

Stel, do hast foar in langer skoft tichteby in brûker fan de Dútske Corona-Warn-App west. Dy persoan wurdt yn Dútslân test en it docht bliken dat er koroana hat. As dy persoan syn koades mei de Dútske GGD dielt, dan krigesto fia CoronaMelder in melding. Oarsom jildt itselde. Omdat de koroana-apps ûnderling gearwurkje, hoechst dus mar ien app del te laden; as ynwenner fan Nederlân is dat CoronaMelder.

## Europeeske gearwurking

De Europeeske Uny hat foar de gearwurking tusken de koroana-apps út ferskate lannen in digitale ynfrastruktuer opset, de Europeeske Federative Gateway Service (EFGS). Dy bestiet út in mienskiplike server (host yn it datasintrum fan de Europeeske Kommisje yn Luxemburg) dy’t it foar de oanwiisde nasjonale autoriteiten of offisjele ynstânsjes fan lidsteaten mooglik makket gegevens tusken de ûnderskate koroana-apps út te wikseljen.

De foardielen fan dy ynternasjonale gearwurking binne:
- Brûkers hoege allinne de app út it eigen lân te ynstallearjen (as ynwenner fan Nederlân: CoronaMelder);
- Likernôch 18 lannen slute op de gateway oan, dat leveret in grut berik op.

Oare lannen kinne yn de takomst ek oanslute as se oan deselde betingsten foldogge. Sadree’t de koroanakrisis ûnder kontrôle is, wurdt de ynfrastruktuer de-aktivearre.

## Privacy

Alle apps fan Europeeske lannen dy’t oan de gearwurking meidogge, foldogge oan deselde prinsipen op it mêd fan privacy:
- De beskerming fan de gegevens fan brûkers is fan it grutste belang;
- It gebrûk fan de app is frijwillich;
- De apps sammelje gjin lokaasjegegevens; se witte dus net wêr’t de brûkers binne;
- De apps foldogge oan hege standerts fan befeiliging en privacy.

De data dy’t nei de mienskiplike server ferstjoerd wurde, wurde krekt as by CoronaMelder maksimaal 14 dagen bewarre. Der wurde gjin oare gegevens as de koades út de apps ferstjoerd nei of opslein op de server.

Europeeske lannen kinne op de mienskiplike server oanslute as se in desintralisearre app hawwe. De app hellet de koades fan brûkers op dy’t besmet blike te wêzen en ferliket dy mei de koades op dyn telefoan.

Ta ferliking: by in sintralisearre app wurde dy koades op in sintrale lokaasje sammele en dêr ferlike. [It oersjoch fan lannen mei sintralisearre en desintralisearre apps is hjir te finen](https://ec.europa.eu/info/live-work-travel-eu/health/coronavirus-response/travel-during-coronavirus-pandemic/how-tracing-and-warning-apps-can-help-during-pandemic_en). 

Sjoch it ûnderdiel [CoronaMelder en it bûtenlân](https://coronamelder.nl/fy/faq) yn de Faakstelde fragen.
